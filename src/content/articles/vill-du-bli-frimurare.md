---
title: Vill du bli frimurare?
order: 0
---
Processen att söka medlemskap inom frimureriet kan verka lång, men det är också meningen. Den är lång för att logen skall kunna lära känna den sökande, men också för att den sökande skall kunna lära känna logen. Att söka medlemskap i frimureriet och ta emot en sökande är inte något man bör göra lättvindigt.

## Innan första kontakten

Den som vill bli frimurare bör vara en fullvuxen man som råder över sig och sitt gods samt tror på ett Högsta Väsen. Ateister kan inte antas till frimurare.

Den som önskar bli medlem kontaktar någon som redan är frimurare. Han behöver någon inom organisationen som sedan föreslår honom som medlem, samt två förordare som känner honom. Finns ej någon bekant som är frimurare kan en av logerna kontaktas. En av logens frimurare utses då för att lära känna den sökande. För att bli medlem krävs sedan att kandidaten enhälligt godkänns som medlem i logen.

Du behöver inte känna någon frimurare sedan tidigare, men vi ser gärna att du har läst texterna under “Vad är frimureri?” innan du ansöker. Du ansöker genom att skriva till någon av logernas mejladresser nedan. I mejlet önskar vi också att du presenterar dig och din syn på frimureriet, samt förklarar varför du vill bli frimurare.

## Första kontakten och ansökan

Efter att logen tagit emot ditt mejl bokar vi in ett första möte, där logen (representerad av en eller ett par bröder) och du lär känna varandra. Oftast träffas vi för första gången på ett kafé eller på en pub. På mötet diskuterar vi frimureriet, lär känna dig och dina förhållanden, förklarar vår verksamhet och hur det går till att vara frimurare. 

Om mötet går bra för alla inblandade får du fylla i en ansökningsblankett. Blanketten läses upp i logen och anslås sedan i fem veckor för bröderna i logen.

## Prövningsnämnd och omröstning

Samtidigt som ansökningsblanketten läses upp tillsätts en så kallad prövningsnämnd. Prövningsnämnden, som omfattas av sträng tystnadsplikt, har till uppgift att tala mer ingående med dig, och sedan avge en rekommendation till logen om den bör acceptera dig som medlem eller inte.

Om prövningsnämnden förordar dig röstar logen om ditt medlemskap. Till sist, om omröstningen utfallit till din fördel, kallas du till att få frimureriets första grad. När detta sker beror på logens årsplanering.