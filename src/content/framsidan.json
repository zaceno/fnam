{
  "sections": [
    {
      "body": "## Välkommen!\n\nVälkommen till Fria och Antagna Murare, hem för det blå frimureriet i Sverige. Vi är öppna för alla redbara män som tror på ett Högsta Väsen.\n\nFrimureriet är ett moralsystem höljt i allegorier och illustrerat av symboler. Frimureriet vill stimulera till att tänka, fråga och söka. Det är ett system för personlig utveckling där medlemmarna uppmuntras att utforska sina egna värderingar och forma sin karaktär. Det är en väg till frihet under ansvar, till självkännedom och självförbättring.\n\nFrimureriet har varken politiska eller religiösa bindningar, och för samman män i olika åldrar, med olika bakgrunder, kulturer och trosuppfattningar. I loger runt om i landet samlas vi regelbundet för att delta i ceremonier och traditioner som främjar öppenhet, tolerans och respekt – och som inspirerar oss att ta ansvar, både som medmänniskor och samhällsmedborgare.\n\nI våra loger möts idag ofta judiska, kristna och muslimska bröder, tillsammans med andra troende, som alla delar en vilja att växa – personligt, moraliskt och andligt. Mångfalden berikar samtalet och fördjupar gemenskapen.\n\nMen frimureriet handlar inte bara om eftertanke och ansvar – det handlar också om samhörighet. Vi delar måltider, samtal och skratt, och bygger vänskapsband som ofta varar livet ut.",
      "link": "src/content/articles/vad-ar-frimureri.md"
    },
    {
      "image": "$images/Anderssons_constitution.jpg",
      "body": "## Frimureri och religion\n\nFrimureriet är ingen religion – och det utger sig inte för att vara en ersättning för religion. Det erbjuder varken frälsning eller sakrament och har ingen teologisk lära. Vad det däremot förutsätter är en uppriktig tro på ett Högsta Väsen. Detta är en grundförutsättning för medlemskap i de flesta delar av världen, men det handlar inte om tillhörighet till en specifik kyrka eller trosinriktning. Det blå frimureriet kan sägas vara konfessionsfritt eller konfessionsneutralt. Frimureriet respekterar varje individs personliga tro och lägger sig inte i hur han väljer att utöva den.\n\nDenna princip har varit en bärande del av frimureriets anda sedan de första grundläggande reglerna skrevs ned i The Constitution of the Free-Masons från 1723 – författad av pastor James Anderson – formuleras det så här i den första paragrafen:\n\nMurarens yrke förpliktar honom att följa moralens lag. Om han förstår murarvetenskap är han inte en enfaldig gudsförnekare eller irreligiös fritänkare. Även om murare i forna tider i varje land förpliktades att omfatta landets eller nationens religion, vilken den än var, anses det numera lämpligare att förplikta dem bara till den religion som alla är eniga om och låta var och en att ha sina egna åsikter, med andra ord vara goda och trofasta människor, hederliga och redbara män, vilket kyrkosamfund eller sekt de än må höra till.\n\nSålunda blir mureriet en hemvist för försonlighet och ett redskap för sann förenande vänskap mellan personer som annars för alltid skulle bli främmande för varandra.",
      "link": "src/content/articles/frimureri-och-religion.md"
    },
    {
      "image": "$images/Anderssons_constitution.jpg",
      "body": "## Plats för stillhet och reflexion\n\nVår tid kännetecknas av högt tempo, krav på ständig prestation och en allt starkare fixering vid det yttre och materiella. Samtidigt försvagas de gemensamma värden som tidigare burit samhällen och skapat samhörighet. Många upplever en växande känsla av rotlöshet och främlingskap – både inför sig själva och inför andra. I en sådan tid har frimureriet något värdefullt att erbjuda.\n\nDet utgör en plats där människan får stanna upp, blicka inåt och återknyta kontakten med det som är bestående och meningsfullt. I en värld där mycket kretsar kring yta och prestation, inbjuder frimureriet till en inre resa – ett sökande efter det som formar en hållbar självkänsla, etisk kompass och medmänsklig förankring.\n\nFrimureriet vill påminna oss om människovärdets okränkbarhet och varje individs möjlighet att växa, inte bara för sin egen skull, utan för det godas skull i samhället. Vi behöver ibland oaser där vi får stilla sinnet, reflektera och låta andra värden komma till tals. Inom frimureriet kallas detta att bygga det symboliska andliga templet – en bild för det livslånga arbetet med att utveckla sig själv som människa.\n\nHär får vi vara mer än vår yrkesroll, våra prestationer och våra yttre identiteter. Här möts vi som människor – i en gemenskap som vill stödja, inspirera och påminna om vad som verkligen betyder något.Frimureriet erbjuder inte enkla svar på livets svåra frågor. Men det erbjuder en form – en struktur – där frågorna får ställas, där sökandet får ta plats och där vi tillsammans kan bygga något som står emot tidens slitningar: mening, moral och mänsklig närvaro.",
      "link": "null"
    }
  ]
}
